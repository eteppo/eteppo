+++
title = "Eliniän ennusteesi on 75-1000 vuotta, ei 84"
date = "2019-06-06"
+++

Eliniästä vallitsee valtava väärinkäsitys ja tulet huomaamaan sen kaikkialla.

Monet ihmiset olettavat nimittäin virheellisesti, että ihmiset tulevat ikääntymään tulevaisuudessa aivan kuin ennenkin. Keskimääräinen kuolinikä on Suomessa nyt noin 84 vuotta ja tätä sovelletaan eliniän ennusteena virheellisesti syntyviin lapsiin.

Lääketieteen kehitys tällä vuosisadalla muuttaa eliniän ennusteen kuitenkin täydellisesti – nykytieteen valossa hyvin mahdollisesti jo sinun elämäsi aikana.

Tiedämme jo valtavasti ihmisen ikääntymisestä. Kaikkien ikään liittyvien terveysongelmien taustalla näyttää olevan varsin hyvin tunnettu joukko vaurioituneita ja kerääntyviä molekyylejä ja häiriköiviä soluja. Myös uusien solujen tuotanto ehtyy, mistä aiheutuu ikääntyneille tuttu solukato. 

{{< figure src="vauriot.png" >}}

Tämä kaikki liittyy elimistön täysin normaaliin toimintaan. 

{{< figure src="aineenvaihdunta-vauriot-sairaus-ongelma.png" >}}

Tavanomainen vaihtelu geeneissä ja ympäristötekijöissä vaikuttaa lopulta suhteellisen vähän erilaisten ikään liittyvien sairauksien ilmaantumisjärjestykseen. Emme oikeastaan tarkalleen tiedä, koska ensimmäinen kuolinsyy estää aina loput havainnot.

Ikääntymisvaurioiden korjaaminen ei ole periaatteessa sen mahdottomampaa biomolekylaarisessa koneessa kuin autossakaan – vain hyvin paljon haastavampaa. On kuitenkin selvää, että vauriot tulee korjata suoraan tavalla tai toisella. Pelkkä perinteinen aineenvaihdunnan ja viestinnän säätäminen ei todennäköisesti tule riittämään pitkälle.

{{< figure src="aineenvaihdunta-vauriot-sairaus-ratkaisu.png" >}}

Ennen kaikkea, ikääntymisen aiheuttaman kuoleman ehkäisemiseksi hoitojen ei tarvitse olla kokonaan valmiita. Riittää, että elinaikaa pidennetään niin paljon, että hoito-ohjelmaa ehditään kehittää aina hieman viikatemiestä nopeammin. Tämän eliniän pakonopeudeksi (*longevity escape velocity*) kutsutun ilmiön ansiosta voidaan varsin realistisesti jopa spekuloida, että ensimmäinen 1000-vuotias voisi olla nyt jo keski-iässä.

Ikääntymisen ratkaiseminen nostattaa kuitenkin joskus niin paljon vastustusta, että yhden kuoleman sekuntitahtia tarjotaan tosissaan vaihtoehdoksi hoidon kuvitelluille haitoille, kuten tylsyydelle, epätasa-arvolle, elintapojen romuttumiselle, liikakansoittumiselle, kuolemattomille diktaattoreille, eläkejärjestelmän romahtamiselle tai yleiselle edistyksen hidastumiselle. Kuka tahansa pystyy varmasti pohtimaan näihin ongelmiin kuolemaa parempia ratkaisuja. 

Tätä vastustusta onkin kutsuttu *ikääntymismyönteiseksi transsiksi*. 

Ikääntymisen hoitamiseen liittyy myös väärä mielikuva pitkästä elämästä vanhuuden hauraana, kun tarkoitus on ehkäistä juuri nämä muutokset, eikä vain ikääntymisen aiheuttamia välittömämpiä kuolinsyitä.

Ei siis vesitetä perusteettomilla oletuksilla meidän ylivoimaisesti parasta lähestymistapaa ehkäistä sairauksia ja kuolemaa tulevaisuudessa – suoraan ikääntymisen perusmekanismeihin iskemällä. 

Ollaan rehellisiä lääketieteen tavoitteista. Rahoitetaan ja kehitetään hoitoja suoraan ikääntymisvaurioiden korjaamiseen pelkän tehottoman elintapaehkäisyn tai sairaanhoidon sijasta. Selvitetään, miten ikääntymisen jälkeinen maailma voisi toimia ja valmistaudutaan muutokseen.

Emme nimittäin välttämättä tee kaukotulevaisuutta vain jälkipolvillemme vaan myös itsellemme.

{{< figure src="breaking-news.png" >}}