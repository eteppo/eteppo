+++
title = "Miten ratkaisemme ikääntymisen?"
date = "2019-06-07"
+++

*Tämä on kurssille kirjoittamani essee ikääntymisestä vuodelta 2018. Suosittelen ennen kaikkea lukemaan lähteenä olleet kaksi loistavaa katsausartikkelia (kts. Viitteet).*

## Johdanto

Ikääntyminen aiheuttaa tällä hetkellä noin kaksi kolmesta kuolemasta maailmanlaajuisesti ja tämä osuus nousee jatkuvasti. Hyvin suuri osa terveysongelmista yleistyy runsaasti iän myötä tapahtuvien ikääntymismuutosten seurauksena. Pisimpään elänyt ihminen tähän mennessä kuoli 122-vuotiaana; tämä ikä ei todennäköisesti ole kaukana ihmisen maksimi- iästä ilman suoraan ikääntymiseen purevia hoitoja.

Ikääntymisen merkityksen terveydenhuollossa voisi kärjistää vanhaa laulua lainaten: kaikki paitsi ikääntymishoitojen kehittäminen on turhaa.

Miten siis voisimme ehkäistä ikääntymistä? Nuoria ja vanhoja organismeja vertailemalla voidaan tunnistaa muutoksia eri rakenteissa, ominaisuuksissa ja toiminnoissa, jotka liittyvät kehon rakenteiden asteittaiseen rappeutumiseen ja kronologiseen iän myötä yleistyviin terveysongelmiin. Näistä taas on löydettävä sellaiset muutokset tai vauriot, joita vastaan olisi parasta kehittää mahdollisimman tehokkaita ja turvallisia bioteknologioita, kunnes ikääntymistä ei enää merkittävissä määrin tapahdu.

## Mitä ikääntyminen on?

Ikääntymisellä ei tässä tekstissä tarkoiteta kronologista vaan biologista ikääntymistä. Yleisesti ottaen, biologinen ikääntyminen on organismien, elinten, kudosten, solujen tai pienempien elävien järjestelmien rakenteen, ominaisuuksien ja toimintojen asteittaista heikentymistä ajan kuluessa. Hyödyllisin määritelmä meille on kuitenkin epidemiologinen: biologista ikääntymistä ovat kaikki kronologiseen ikään liittyvät biologiset muutokset, jotka lisäävät terveysongelmien riskiä.

Kehitys ja toimintakyvyn ylläpitäminen vaatii kehon rakenteilta työtä ja eheyttä. Työn ja rakenteiden ylläpito perustuu aineenvaihduntaan, jonka perimä ja ympäristötekijät tekevät mahdollisiksi heti hedelmöityksestä lähtien ja johon ne vaikuttavat koko elinkaaren ajan. Aineenvaihduntaan tulee ja siinä syntyy kuitenkin aineita, jotka aiheuttavat rakenteisiin haitallisia muutoksia – vaurioita. Kehossa on absorptio-, distribuutio-, detoksifikaatio-, eliminaatio-, vaurionkorjaus- ja kompensaatiojärjestelmiä, mutta niiden toiminta on riittämätöntä, jolloin vaurioita kertyy elinkaaren aikana kunnes ne aiheuttavat terveysongelmia. Tämä metabolia-vaurio-patologia -malli on hyödyllinen lääketieteen kehittämisen kannalta.

Ikääntymislääketieteen tavoite on ehkäistä ja korjata kerääntyviä vaurioita sekä ehkäistä niiden haittoja. Tärkeää on kuitenkin huomata, että vaurioiden ja niiden haittojen ehkäiseminen ovat todennäköisesti huonoja lähestymistapoja ikääntymisen hoitamiseksi. Miksi? Aineenvaihdunta ja patologiset prosessit ovat hyvin monimutkaisia. Normaalit aineenvaihdunnan toiminnot on säilytettävä riittävinä ja toisaalta pelkkien patologisten prosessien hoitaminen ei todennäköisesti juuri ehkäise vaurioiden kertymistä. Vaurioiden korjaaminen on selvästi lupaavin lähestymistapa: vauriot ovat tarpeettomia, riittäviä, syynmukaisia ja epädynaamisempia hoitokohteita. Hyödyllisintä lienee korjata mahdollisimman proksimaaliset vauriot mahdollisimman aikaisessa vaiheessa.

## Tärkeimmät vauriot ja niiden korjaaminen

### Solukadon korjaaminen

Solut surkastuvat ja kuolevat kudoksissa vammojen, ohjelmoidun solukuoleman (apoptoosin), kierrätyksen (autofagosytoosin) ja patologisen solukuoleman (nekroosin) seurauksena. Kun kudoksen jakautumis- ja erilaistumiskykyiset kantasolut eivät kykene korvaamaan solukatoa täydellisesti, kudokset surkastuvat (atrofioituvat) etenevästi ja niiden toiminta heikkenee.

Solukadon korjaaminen vaatii kantasolustimulointi- ja korvaamishoitojen kehittämistä. Stimulantit tai kantasolut voidaan ohjata oikeisiin paikkoihin systeemisesti kohdennusmenetelmien avustuksella tai paikallisesti kudosteknologisten menetelmien avulla.


### Kuolemaa välttävien solujen korjaaminen

Osassa soluista ohjelmoitu solukuolema ja kierrätys eivät toimi normaalilla tavalla. Näitä kuolemaa välttäviä soluja kerääntyy kudoksiin ja niiden toiminta heikkenee. Kerääntyvien solujen korjaaminen vaatii kohdennettujen solutoksisten aineiden tai virusten kehittämistä.


### Yliproliferoivien solujen korjaaminen

Solut menettävät kykynsä säädellä lisääntymistään (proliferaatio), kun niiden genomiin tai epigenomiin syntyy tietyt korjautumattomat muutokset. Tällöin kudoksiin alkaa kerääntyä jakautuvia ja liikkuvia soluja, jotka heikentävät kudosten toimintaa.

Potentiaalisesti tehokkain lähestymistapa on kehittää geeniterapia-kantasoluhoito, jossa kaikista soluista poistetaan telomeraasi- ja ALT-geenit ja runsaasti jakautuvien terveiden kudosten kantasolut korvataan jaksoittain telomeeripidennyksen saaneilla kantasoluilla. Genomi- ja epigenomivaurioiden näkökulmasta tämä on haittojen ehkäisymenetelmä. Yliproliferoivien solujen näkökulmasta tämä on vaurioiden ehkäisymenetelmä.

Miksi ei kannata seurata samaa vaurion korjausmenetelmää? Tässä tapauksessa vaurioituneet solut eivät ole tyypillisiä passiivisia hoitokohteita. Yliproliferoivien solujen korjaaminen tuhoamalla niitä kohdennetuilla solutoksisilla aineilla, viruksilla tai immuunisoluilla voi osoittautua huonoksi lähestymistavaksi, koska solut muuntuvat hyvin voimakkaasti ja hoitoresistentit solut valikoituvat ja jatkavat lisääntymistä.


### Solunsisäisen jätteen korjaaminen

Solut eivät kykene hajottamaan tai erittämään kaikkia solun sisällä syntyviä aineita, minkä seurauksena näitä aineita kerääntyy solun sisään. Tämä haittaa etenevästi solun toimintaa. Solunsisäisen jätteen korjaaminen vaatii jätteitä hajottavien entsyymien kehittämistä ja kohdentamista solujen ja jätteitä käsittelevien soluelinten sisään.


### Solunulkoisen jätteen korjaaminen

Solusyönti perustuu siihen, että solu tunnistaa syötäväksi tarkoitetun kohteen vasta-aineiden ja reseptorien avulla. Solut eivät kykene syömään kaikkia solunulkoiseen tilaan syntyviä jäteaineita, minkä seurauksena niitä kerääntyy. Tämä haittaa etenevästi kyseisen kudoksen toimintaa. Solunulkoisen jätteen korjaaminen vaatii jätettä vastaan kohdistetun rokotteen kehittämistä. Jos jätteen syönyt solu ei kykene hajottamaan sitä, alkaa soluun kerääntyä solunsisäistä jätettä.


### Kudoksen jäykistymisen korjaaminen

Solunulkoisessa tilassa on runsaasti elastisia proteiinirakenteita, joihin syntyy reaktiivisten aineiden vaikutuksesta ristisidoksia ja muita muutoksia, jotka jäykistävät kudosta ja heikentävät sen toimintaa etenevästi. Kudoksen jäykistymisen korjaaminen vaatii ristisidoksia hajottavien molekyylien kehittämistä.


### Mitokondriovaurioiden korjaaminen

Mitokondrion genomi on reaktiivisia aineita tuottavien soluhengitysreaktioiden läheisyydessä. Mitokondrion vaurionkorjausjärjestelmä on huomattavasti tuman omaa heikompi, sen suojaavat histonit puuttuvat ja replikaatiovirheitä syntyy. Vaurioituneet mitokondriot lisääntyvät. Näin mitokondrion genomiin kertyy runsaasti vaurioita, jotka heikentävät etenevästi sen toimintaa. Mitokondriovaurioiden korjaamisessa paras lähestymistapa saattaa olla mitokondriogeenien kopioiden siirtäminen tumaan, jossa ne ovat suojassa ja jossa niitä luetaan mitokondrion normaalin toiminnan ylläpitämiseksi.

## Muidenkin ikääntymismuutosten korjaaminen voi olla mahdollista

### Genomin epävakaus

Fyysiset, kemialliset ja biologiset altisteet sekä replikaatiovirheet, spontaanit hydrolyyttiset reaktiot ja reaktiiviset happiyhdisteet aiheuttavat genomiin solun toimintaa haittavia virheitä. Erilaisia virheitä on valtava määrä. Niihin kuuluu pistemutaatiot, insertiot, deleetiot, translokaatiot, emäsvauriot, DNA-adduktit, kromosomien määrän muutokset, telomeerien lyheneminen, virusten ja transposonien integroituminen, juosteristisidokset, sukkularihmastovirheet, kaksoisjuostekatkokset, virhepariutumat ja kopiolukuvariaatiot. Varsinaisten geenivirheiden lisäksi voi esiintyä DNA:n metylaatiomuutoksia, histonimuutoksia, muista syistä johtuvaa kromatiinin rakenteen muuntumista sekä tuman tukirakenteiden muutoksia. Kaikkia genomivirheitä vastaan solussa on hyvin tehokkaat vaurionkorjausmekanismit, joissa itsessään voi myös olla haitallisia muutoksia. Lupaavin lähestymistapa genomin epävakaudesta kärsivien solujen korjaamiseksi saattaa olla yksinkertaisesti vaurioituneiden solujen eliminoiminen.


### Telomeerien lyheneminen

Solujen jakautuessa DNA-polymeraaseiksi kutsutut kompleksit eivät kykene kopioimaan koko DNA-molekyyliä, vaan sen päistä – telomeereistä – jää aina pieni osa kopioimatta. Tällöin DNA lyhenee, kunnes sitä ei voida enää kopioida, eikä solu voi enää jakautua. Telomeerejä suojataan DNA-katkoksen korjausyrityksiltä shelteriineiksi kutsuttujen kompleksien avulla. Joissakin soluissa on telomeraasiksi kutsuttu kompleksi, joka estää lyhenemisen ja säilyttää solun jakautumis- ja elinkyvyn. Telomeerivauriot ovat hyvin pysyviä ja aiheuttavat helposti solun jakautumattomuuden tai kuoleman. Telomeerejä voi olla mahdollista ylläpitää ja pidentää lisäämällä telomeraasin ilmentymistä soluissa, joissa sitä ei normaalisti tarpeeksi ilmene.


### Epigeneettiset muutokset

DNA:ta ja histoneita muokkaavat entsyymit yhdessä kromosomaalisten proteiinien ja remodellaatiotekijöiden kanssa säätelevät transkriptiota eli DNA:n luentaa. Näitä järjestelmiä kutsutaan epigenomiksi. Epigenomia muuttamalla epigeneettisillä lääkkeillä, esimerkiksi heterokromatiinia lisäämällä tai histonideasetylaasi-inhibiittoreilla, voisi olla mahdollista pidentää koko organismin elinaikaa.


### Proteostaasin heikentyminen

Kaikkia solun proteiineja kutsutaan tavanomaisen nimeämisen mukaan proteomiksi. Proteostaasiksi kutsutaan mekanismeja, joilla solu stabiloi, korjaa ja hajottaa proteiininsa oikeaan aikaan oikeassa paikassa. Laskostumattomat, väärin laskostuneet ja kerääntyvät proteiinit haittaavat solun toimintaa. Proteostaasin parantaminen proteiineja vakauttavia chaperoneja aktivoimalla ja lisäämällä tai proteolyysijärjestelmiä aktivoimalla voi olla mahdollista.


### Ravintoainetunnistuksen säätelyn muutokset

Solujen kasvua ja metaboliaa säätelee ravintoaineiden olemassaolo. Jos ravintoaineita ei ole, solujen on vähennettävä kasvua ja hidastettava metaboliaansa. Tähän järjestelmään kuuluu muun muassa kasvuhormoni, IGF-1, insuliini, FOXO-transkriptiotekijät, mTOR-kinaasi, AMPK ja sirtuiinit. Kasvun ja metabolian hidastaminen näyttää hidastavan ikääntymistä ja tähän järjestelmään vaikuttaminen ikääntymishoitona voi olla mahdollista.


### Solujen välisen viestinnän muutokset

Inflammatoristen viestiaineiden pitoisuudet nousevat iän myötä. Tätä ilmiötä on kutsuttu nimellä “inflammaging”. Veressä saattaa kulkea myös muita ikääntymiseen vaikuttavia viestiaineita. Tämän lisäksi ikääntymismuutokset näyttävät ikään kuin leviävän kudoksissa solusta soluun aukkoliitosten kautta. Viestintään vaikuttaminen ikääntymistä ehkäisevästi voisi olla mahdollista inflammatorista, veressä kiertävää, aukkoliitos-välitteistä tai muuta viestintää muuntavilla lääkkeillä.

## Lopuksi

Ikääntymistä pidetään yleisesti vääjäämättömänä ihmisen kohtalona, mutta vuonna 2018 se on jo kaikkea muuta. Tietämyksemme on siinä pisteessä, että tiedämme varsin täsmällisesti noin kymmenen vauriotyyppiä, joita korjaamalla voimme odottaa huomattavaa eliniän pidentymistä. Jokaiseen vaurioon on olemassa muutamia suunnitelmia lähestymistavoista ja konkreettisista teknologioista, joilla vaurioita voitaisiin tulevaisuuden klinikoissa korjata. Työ ikääntymishoitojen kehittämiseksi on kuitenkin hyvin aliresurssoitu ja tähän haasteeseen kaikkien terveydenhuollon toimijoiden olisi syytä vastata välittömästi.


## Viitteet

1. *Zealley B, de Grey ADNJ. Strategies for Engineered Negligible Senescence. Gerontology 2013; 59:183–189. (Lataa täältä: http://sci-hub.hk/10.1159/000342197)*
2. *Lopez-Otin C, ym. The Hallmarks of Aging. Cell 2013; 153:1194–1216. (Lataa täältä: https://sci-hub.hk/10.1016/j.cell.2013.05.039)*
